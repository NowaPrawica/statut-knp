Statut Kongresu Nowej Prawicy
=============================

(wersja ujednolicona – uchw Zarz. 21.10.2012)
---------------------------------------------

ROZDZIAŁ I – PARTIA I JEJ CELE
~~~~~~~~~~~~~~~~~~~~~~~~~~~~~~

1. Partia konserwatywno-liberalna o nazwie: Kongres Nowej Prawicy, w
   skrócie Nowa Prawica Janusza Korwin-Mikke, działa na terenie
   Rzeczypospolitej Polskiej oraz wśród obywateli polskich w krajach
   Unii Europejskiej, mogąc utrzymywać kontakty z partiami
   zagranicznymi.
2. Siedzibą Władz Kongresu Nowej Prawicy jest miasto stołeczne Warszawa.
3. Majątek Kongresu Nowej Prawicy powstaje ze składek członkowskich i
   innych źródeł dozwolonych ustawą o partiach politycznych i innymi
   ustawami.
4. Kongres Nowej Prawicy dąży metodami przewidzianymi w Konstytucji RP
   do realizacji celów zawartych w Deklaracji Programowej, a w
   szczególności do:

   a. odbudowy podstawowych wartości naszej kultury i cywilizacji
      łacińskiej oraz chrześcijańskich fundamentów moralnych
      społeczeństwa;
   b. budowy Państwa Prawa, sprawiedliwych i sprawnych rządów opartych o
      zasadę pomocniczości;
   c. realizacji odwiecznych dążeń człowieka do Wolności;
   d. poszanowania własności prywatnej obywateli i owoców ich pracy.

5. W tym celu Kongres Nowej Prawicy:

   a. bierze udział w wyborach i referendach;
   b. prowadzi działalność edukacyjną i propagandową.

6. Nie jest dopuszczalne podejmowanie działań oddalających od powyższych
   celów w nadziei, że przyniesie to korzyść w przyszłości.

ROZDZIAŁ II – CZŁONKOWIE
~~~~~~~~~~~~~~~~~~~~~~~~

7.  Członkowie Kongresu Nowej Prawicy dzielą się na:

    a. członków honorowych;
    b. członków-sygnatariuszów;
    c. członków zwyczajnych;
    d. członków wspierających;
    e. kandydatów.

8.  Członkiem honorowym staje się pełnoletni obywatel RP, który został
    wybrany dożywotnio przez Konwent na wniosek Konwentyklu.
9.  Członkowie honorowi mogą tracić i uzyskiwać uprawnienia
    przysługujące pozostałym kategoriom członków w sposób identyczny do
    uzyskiwania i utraty członkostwa w tych kategoriach. Uzyskanie
    statusu członka honorowego nie powoduje utraty dotychczasowych
    uprawnień członkowskich. Członkowie honorowi są zwolnieni z
    obowiązku płacenia składek członkowskich.
10. Członkiem-sygnatariuszem jest obywatel RP, który był członkiem
    sygnatariuszem w momencie rejestracji Kongresu Nowej Prawicy. Staje
    się nim też członek, który został dokooptowany przez Straż.

    Członek-sygnatariusz posiada wszelkie prawa członka zwyczajnego,
    ponadto inne wymienione w Statucie. Wszelkie uprawnienia
    członkowskie sygnatariusza ulegają zawieszeniu, jeśli nie płaci on
    należnych składek. Członek-sygnatariusz, który opłaca składki w
    wysokości ustalonej dla członków zwyczajnych, posiada uprawnienia
    członka zwyczajnego do czasu uzupełnienia składek ustalonych dla
    członków-sygnatariuszów.

11. Członkiem zwyczajnym staje się pełnoletni obywatel RP, który
    zakończył co najmniej sześciomiesięczny staż kandydacki i płaci
    składki. O przyjęciu kandydata do grona członków zwyczajnych
    decyduje Zarząd właściwego Oddziału, Regionu lub Prezes Kongresu
    Nowej Prawicy.
12. Członkiem zwyczajnym staje się także członek-sygnatariusz, który
    przedłożył Radzie Sygnatariuszów rezygnację ze swojej kategorii
    członkostwa – pod warunkiem uzupełnienia składek w wysokości
    ustalonej dla członków zwyczajnych.
13. Członkiem wspierającym staje się obywatel RP, który wypełnił
    deklarację członkowską i płaci należne składki. Członkowie
    wspierający nie posiadają praw wyborczych, ale posiadają wszelkie
    prawa wynikające ze sprawowanych funkcji.
14. Kandydatem staje się pełnoletni obywatel RP, który zadeklarował
    poparcie dla zasad i programu Kongresu Nowej Prawicy, wypełnił
    deklarację członkowską i opłacił należne składki. Kandydaci
    posiadają bierne prawo wyborcze oraz wszelkie prawa wynikające z
    pełnionych funkcji. Kandydatom nie przysługuje prawo udziału w
    głosowaniach na Konwentach. Kandydat nie może też zostać wybrany do
    Straży i Sądu Naczelnego.
15. Deklaracje członkowskie mogą przyjmować wyłącznie członkowie Zarządu
    Kongresu Nowej Prawicy, Zarządów Regionów i Zarządów Oddziałów.
    Wzory deklaracji oraz szczegółowe zasady ich przyjmowania określa
    Rada Główna.
16. Członkostwo ustaje:

    a. wskutek zgłoszenia Władzom partii bądź Zarządom odpowiednich
       Oddziałów wystąpienia na piśmie;
    b. wskutek wstąpienia do innej partii bez zgody Konwentyklu; przepis
       ten nie dotyczy członków wspierających i honorowych;
    c. po upływie 6 miesięcy od zakończenia ostatniego okresu, za który
       wniesiono składkę (z zastrzeżeniem p.9);
    d. wskutek wykluczenia przez Straż

17. Członek honorowy może zostać pozbawiony godności wyłącznie
    jednomyślną decyzją Straży na wniosek Konwentyklu lub Sądu
    Naczelnego.

    Rada Główna większością 2/3 głosów może zawiesić w prawach
    członkowskich dowolnego członka zwyczajnego, wspierającego lub
    kandydata Kongresu Nowej Prawicy z wyjątkiem członków Sądu
    Naczelnego, Centralnej Komisji Rewizyjnej, Straży i Prezesa Kongresu
    Nowej Prawicy – zawiadamiając o tym niezwłocznie Prezesa Sądu
    Naczelnego, który ma prawo unieważnić tę decyzję. Zawieszenie ustaje
    w ciągu miesiąca, Sąd Naczelny może ten okres przedłużyć do 3
    miesięcy.

18. Wysokość składek ustala:

    a. dla członków zwyczajnych i kandydatów – Konwent;
    b. dla członków-sygnatariuszów – Konwentykl, przy czym składka
       członków-sygnatariuszów nie może być niższa od składek członków
       zwyczajnych;
    c. dla członków wspierających – Rada Główna.

19. Sposób płacenia i przekazywania składki określa Rada Główna na
    wniosek Skarbnika Kongresu Nowej Prawicy. Członek opłacając składkę
    otrzymuje centralną legitymację potwierdzającą wpłatę i członkostwo.
    Szczegółowe zasady dotyczące wydawania legitymacji ustala Rada
    Główna.

    Konwentykl może zmniejszyć składki dla pewnych kategorii członków
    zwyczajnych lub kandydatów.

20. Członek Kongresu Nowej Prawicy ma prawo udziału w Konwencie. W
    przypadku przekroczenia liczby 500 członków Rada Główna może, a przy
    przekroczeniu liczby 1000 musi – ogłosić obrady Konwentu Krajowego
    poprzez delegatów.
21. Łączną liczbę delegatów wraz z podziałem mandatów na Regiony ustala
    Rada Główna. Liczba delegatów z danego Regionu jest proporcjonalna
    do średniego stanu liczbowego (wyliczanego na podstawie sumy składek
    centralnych członków przelanych na konto partii albo wpłaconych lub
    przekazanych za potwierdzeniem skarbnikowi partii) członków
    zwyczajnych i członków-sygnatariuszów z okresu od ostatniego
    Konwentu do dnia ogłoszenia nadchodzącego Konwentu. Liczba delegatów
    z Oddziału jest ustalana analogicznie przez Zarząd Regionu.
    Delegatów wybiera Konwent Oddziału, przy czym każdy uczestnik ma
    tyle głosów, ilu jest delegatów.
22. Członkowie-sygnatariusze mają prawo udziału w Konwentyklach i
    Konwentach.

ROZDZIAŁ III – WŁADZE
~~~~~~~~~~~~~~~~~~~~~

23. Władzami Kongresu Nowej Prawicy są:

    a. Konwent;
    b. Konwentykl;
    c. Rada Główna;
    d. Zarząd;
    e. Prezes;
    f. Straż;
    g. Centralna Komisja Rewizyjna;
    h. Sąd Naczelny;
    i. Rada Sygnatariuszów.

24. Nie można łączyć stanowisk w Sądzie Naczelnym ze stanowiskami w
    Radzie Głównej, Centralnej Komisji Rewizyjnej i Straży. Nie można
    też łączyć stanowisk w Centralnej Komisji Rewizyjnej ze stanowiskami
    w Radzie Głównej i Radzie Sygnatariuszów i w Straży.
25. Regulamin pracy Konwentyklu uchwala Konwent – i wchodzi on w życie
    po zatwierdzeniu przez Sąd Naczelny. Regulaminy prac pozostałych
    Władz ustala Konwentykl – i z wyjątkiem Regulaminu Sądu Naczelnego
    podlegają one zatwierdzeniu przez Sąd Naczelny.
26. Kadencja wszystkich Władz z wyjątkiem Prezesa, Konwentyklu i Sądu
    Naczelnego kończy się z chwilą upływu kadencji Konwentu. Jeśli
    Konwent nie wybierze członków jakiejś Władzy, ich kadencja przedłuża
    się do następnego Konwentu.

ROZDZIAŁ IV – KONWENT
~~~~~~~~~~~~~~~~~~~~~

27. Konwent Zwyczajny zbiera się nie rzadziej niż raz na 2 lata. Jeżeli
    Władze nie dopełnią obowiązku zwołania Konwentu Zwyczajnego w tym
    terminie, zbiera się on automatycznie w pierwszą sobotę po wigilii
    drugiej rocznicy poprzedniego Konwentu Zwyczajnego i o tej samej
    godzinie, z tymi samymi uprawnionymi uczestnikami, w miejscu
    określonym przez Sąd Naczelny.
28. Konwent Zwyczajny zwołuje Prezes z wyprzedzeniem co najmniej
    czterotygodniowym. Jest on zobowiązany uczynić to w terminie nie
    dłuższym niż 6 tygodni z wyprzedzeniem nie dłuższym niż osiem
    tygodni, jeśli takie żądanie wpłynie od którejkolwiek z Władz lub od
    co najmniej 1/10 członków zwyczajnych. Zwołanie Konwentu Zwyczajnego
    przed upływem roku od poprzedniego z własnej inicjatywy Prezesa
    wymaga zgody Rady Głównej.
29. Konwent Zwyczajny ma prawo:

    a. wytyczać ogólny kierunek działania partii;
    b. zmiany Statutu większością 4/5 głosów – lub zwykłą większością,
       jeśli proponowane zmiany uzyskały akceptację Konwentyklu. Każdy
       projekt zmiany w Statucie musi być podany do powszechnej
       wiadomości członków partii co najmniej na 2 tygodnie przed
       terminem Konwentu. Sposób podania do powszechnej wiadomości
       członków partii projektów zmian w Statucie określa Prezes w
       każdorazowej decyzji o zwołaniu Konwentu;
    c. ustalania wysokości składek od członków zwyczajnych i kandydatów;
    d. podejmowania innych czynności przewidzianych Statutem.

30. Konwent ma obowiązek:

    a. wybrać dwóch członków Centralnej Komisji Rewizyjnej;
    b. uzupełnić skład Sądu Naczelnego;
    c. wybrać siedmiu członków Rady Głównej, a spośród nich I i III
       Wiceprezesa KNP.

31. Na posiedzeniach Konwentu Zwyczajnego odbyć się musi:

    a. otwarcie – dokonywane przez Prezesa Sądu Naczelnego lub
       najstarszego rangą Sędziego;
    b. sprawozdanie Prezesa odczytywane przez osobę niebędącą członkiem
       Władz centralnych;
    c. sprawozdanie Centralnej Komisji Rewizyjnej;
    d. sprawozdanie Rady Sygnatariuszów;
    e. dyskusja nad absolutorium dla członków Rady Głównej;
    f. głosowanie nad absolutorium dla członków Rady Głównej. Do
       zakończenia tego głosowania członkowie Rady Głównej nie mogą
       siedzieć w Prezydium, a zabierać głos mogą wyłącznie w odpowiedzi
       na pytania uczestników Konwentu Zwyczajnego.

32. Prezes w dowolnym terminie zwołuje Konwent Nadzwyczajny i dokonuje
    jego otwarcia. Jest on również zobowiązany to uczynić w terminie 4
    tygodni z wyprzedzeniem nie dłuższym niż 8 tygodni na żądanie
    którejkolwiek z Władz lub 1/10 członków zwyczajnych. Biorą w nim
    udział ci sami uprawnieni uczestnicy, którzy uczestniczyli w
    ostatnim Konwencie Zwyczajnym. Uprawnieni uczestnicy muszą zostać
    poinformowani o proponowanym porządku obrad co najmniej 2 tygodnie
    przed terminem Konwentu.
33. Konwent Nadzwyczajny ma prawo jedynie do:

    a. zmian w Statucie (z zastrzeżeniem art. 28 lit. b);
    b. uchwał programowych, ideowych oraz wyrażających stosunek partii
       do spraw ogólnokrajowych;
    c. wyboru członków honorowych;
    d. uchwalania składek dla członków zwyczajnych i kandydatów;
    e. uchwalania regulaminu pracy Konwentyklu.

ROZDZIAŁ V – KONWENTYKL
~~~~~~~~~~~~~~~~~~~~~~~

34. Konwentykl zwoływany jest przez Radę Sygnatariuszów nie rzadziej niż
    co rok z wyprzedzeniem co najmniej dwóch tygodni. Przepisy dotyczące
    Konwentu obowiązują z odpowiednimi zmianami. W Konwentyklu mają
    prawo brać udział wszyscy członkowie-sygnatariusze mający
    uregulowane wszystkie należne składki.
35. Konwentykl:

    a. ocenia sytuację i wydaje niewiążące zalecenia;
    b. uzupełnia skład Sądu Naczelnego. Konwentykl nie może dokonać
       wyboru nowych Sędziów jeżeli został już wyznaczony termin
       najbliższego Konwentu Zwyczajnego lub wpłynął wniosek o jego
       zwołanie.
    c. uzupełnia vacaty w składzie Władz;
    d. wybiera Radę Sygnatariuszów;
    e. wybiera Prezesa Kongresu Nowej Prawicy;
    f. Przedkłada Konwentowi propozycje uchwał programowych.
    g. spełnia inne obowiązki przewidziane Statutem.

36. Na specjalnym posiedzeniu bezpośrednio przed Konwentem Zwyczajnym
    Konwentykl wybiera Radę Sygnatariuszów, dwóch członków Centralnej
    Komisji Rewizyjnej, i siedmiu członków Rady Głównej zwykłą
    większością głosów. Inne Konwentykle mogą zmieniać wybranych przez
    siebie przedstawicieli wymienionych w tym punkcie Władz wyłącznie
    większością 3/4 głosów w głosowaniu konstruktywnym.
37. Prezesa Kongresu Nowej Prawicy Konwentykl może zmienić wyłącznie w
    głosowaniu konstruktywnym, większością 3/4 głosów – zaś większością
    2/3 (lub zwykłą na sesji wyborczej) na wniosek Sądu Naczelnego,
    Centralnej Komisji Rewizyjnej lub Rady Głównej. W przypadku vacatu
    Konwentykl wybiera Prezesa zwykłą większością głosów. W razie remisu
    Prezesem zostaje kandydat starszy wiekiem.
38. Jeśli nie ma osobnego zawiadomienia, sesja wyborcza rozpoczyna się
    24 godziny przed otwarciem obrad Konwentu Zwyczajnego, w tym samym
    miejscu.

ROZDZIAŁ VI – RADA GŁÓWNA
~~~~~~~~~~~~~~~~~~~~~~~~~

39. Rada Główna pomaga Prezesowi, kontroluje Jego działalność, decyduje
    i wykonuje inne czynności przewidziane Statutem. Porozumienia z
    innymi organizacjami i zobowiązania o charakterze politycznym
    wymagają zatwierdzenia przez Radę Główną.
40. Rada Główna zwoływana jest przez Prezesa nie rzadziej niż raz na
    kwartał z własnej inicjatywy lub niezwłocznie na wniosek co najmniej
    5 członków Rady Głównej”
41. Rada Główna składa się z Prezesa, czterech Wiceprezesów, Sekretarza,
    Skarbnika, Przewodniczącego Klubu lub koła Parlamentarnego oraz 10
    członków.
42. Rada Główna ustala kandydatów zgłaszanych i popieranych przez
    Kongres Nowej Prawicy w wyborach – poza wyborami do rad gmin, rad
    powiatów, a także na wójta gminy albo burmistrza, oraz zawiera
    koalicje wyborcze.
43. Rada Główna zawiera sojusze z innymi partiami, jeśli prowadzą one do
    powstania jakichś wspólnych organów. Rada Główna mianuje
    przedstawicieli do tych organów.
44. Jeżeli Centralna Komisja Rewizyjna wnioskowała o nieudzielenie
    absolutorium lub jeśli w czasie upływającej kadencji członek Władz
    złamał z premedytacją Statut, lub Regulamin (co stwierdził Sąd
    Naczelny), to absolutorium musi zostać udzielone większością 2/3
    głosów. W pozostałych wypadkach absolutorium jest udzielane zwykłą
    większością.
45. Członkowie, którzy nie uzyskali absolutorium, nie mogą pełnić
    funkcji w Radzie Głównej podczas następnej kadencji.

ROZDZIAŁ VII – PREZES I ZARZĄD
~~~~~~~~~~~~~~~~~~~~~~~~~~~~~~

46. Prezes reprezentuje Kongres Nowej Prawicy na zewnątrz i wykonuje
    wszelkie niezbędne czynności przewidziane Statutem i Programem
    Kongresu Nowej Prawicy, a niewchodzące w zakres kompetencji innych
    Władz.
47. Bezpośrednio po wyborze Prezes mianuje dwóch członków Rady Głównej:
    Skarbnika i Sekretarza. Ma też prawo do ich odwoływania i
    mianowania. Sekretarz Rady Głównej używa tytułu Sekretarz Generalny
    Kongresu Nowej Prawicy.
48. Spośród wybranych przez siebie członków Rady Głównej Konwent wybiera
    I oraz III Wiceprezesa Kongresu Nowej Prawicy, a Konwentykl II i IV
    Wiceprezesa. Zastępują oni kolejno Prezesa na Jego prośbę – lub w
    razie stwierdzonej przez Sąd Naczelny niemożności sprawowania
    przezeń urzędu. Prezes, Wiceprezesi, Skarbnik i Sekretarz stanowią
    Zarząd Kongresu Nowej Prawicy.
49. Wszelkie ważniejsze decyzje polityczne Prezes winien skonsultować z
    Wiceprezesami. Na żądanie co najmniej dwóch z nich musi odbyć się
    posiedzenie Zarządu, które ostatecznie rozstrzyga kwestię. Tylko
    członkowie Zarządu mają prawo wypowiadać się w imieniu całej partii
    Kongres Nowej Prawicy.
50. W przypadku równowagi głosów w Radzie Głównej lub Zarządzie głos
    Prezesa jest rozstrzygający.
51. Prawo podpisywania dokumentów finansowych do wysokości ustalonej
    przez Centralną Komisję Rewizyjną ma każdy z członków Zarządu, do
    wysokości ustalonej przez Konwentykl – Prezes i jeden z Wiceprezesów
    łącznie; powyżej tej sumy do ważności transakcji potrzebne są
    podpisy Prezesa, Skarbnika i jednego z Wiceprezesów łącznie.
52. Coroczną informację o działalności finansowej partii w poprzednim
    roku kalendarzowym i sprawozdania wymagane przez ustawę o partiach
    politycznych sporządza Skarbnik partii Kongres Nowej Prawicy.

    Informacja o działalności finansowej partii podlega zatwierdzeniu
    przez Centralną Komisję Rewizyjną.

ROZDZIAŁ VIII – STRAŻ
~~~~~~~~~~~~~~~~~~~~~

53. Straż liczy 5 osób wybieranych każdorazowo przez Konwent, przy czym
    każdy uczestnik Konwentu ma 1 głos.
54. Członka Straży może zmienić Konwentykl większością 4/5 głosów lub
    2/3 na wniosek Sądu Naczelnego.
55. Straż bezpośrednio po swoim wyborze wybiera ze swego grona
    Koordynatora i jego Zastępcę.
56. Straż większością 4/5 głosów pełnego składu na wniosek Konwentyklu
    lub Konwentu mianuje nowych członków-sygnatariuszów.
57. Straż na wniosek Władz (z wyjątkiem Straży) lub 25 członków
    zwyczajnych ma prawo większością 4/5 głosów statutowego składu
    pozbawić zgodnie z punktem 15 lit. d. (z zastrzeżeniem pktu 16)
    członkostwa dowolnego członka, z wyjątkiem członków honorowych. Od
    decyzji Straży nie przysługuje odwołanie – a ponowne przyjęcie nie
    może nastąpić przed upływem 3 lat.
58. Po uznaniu winy przez Sąd Naczelny Straż ma prawo:

    a. w stosunku do członka zwyczajnego większością 3/5 głosów
       statutowego składu udzielić nagany, a w wypadku powtórnej nagany
       odebrać prawa członka zwyczajnego i przyznać status kandydata na
       okres od 1 do 6 miesięcy;
    b. w przypadku członka-sygnatariusza większością 4/5 głosów
       statutowego składu udzielić nagany, a w przypadku powtórnej
       nagany zawiesić prawa członka-sygnatariusza pozostawiając prawa
       Członka Zwyczajnego na okres od 1 do 6 miesięcy.

ROZDZIAŁ IX – CENTRALNA KOMISJA REWIZYJNA
~~~~~~~~~~~~~~~~~~~~~~~~~~~~~~~~~~~~~~~~~

59. Centralna Komisja Rewizyjna składa się z 5 członków, wybieranych
    przez Sąd, Konwent i Konwentykl.
60. Centralna Komisja Rewizyjna bada prawidłowość gospodarki i finansów
    Kongresu Nowej Prawicy oraz zatwierdza coroczną informację o
    działalności finansowej partii.

    Centralna Komisja Rewizyjna ma prawo wglądu we wszelkie materiały
    Kongresu Nowej Prawicy w dowolnym momencie. Wszelkie Władze mają
    obowiązek niezwłocznie udostępnić CKR żądane materiały.

61. Centralna Komisja Rewizyjna ma prawo większością 3/5 głosów składu
    statutowego natychmiastowego zawieszania w czynnościach członków
    wszelkich Władz z wyjątkiem Sądu Naczelnego za odmowę udostępnienia
    materiałów.
62. Centralna Komisja Rewizyjna ma prawo zwykłą większością głosów
    występowania z wnioskami o udzielenie – lub nie – absolutorium
    odnośnie ustępujących Władz Kongresu Nowej Prawicy różnych szczebli
    bezpośrednio do organów Władz nadrzędnych.
63. Centralna Komisja Rewizyjna może występować do wszystkich Władz
    Kongresu Nowej Prawicy z wnioskami w przypadku stwierdzenia
    nieprawidłowości w prowadzeniu gospodarki finansowej.
64. O wszelkich nieprawidłowościach oraz o podejrzeniach niewłaściwego
    gospodarowania mieniem Kongresu Nowej Prawicy przez członków Władz
    partii, Centralna Komisja Rewizyjna niezwłocznie informuje Radę
    Główną i Radę Sygnatariuszy.

ROZDZIAŁ X – SĄD NACZELNY
~~~~~~~~~~~~~~~~~~~~~~~~~

65. Sąd Naczelny składa się z trzech Sędziów Zwyczajnych oraz I, II i
    III Sędziego Nadzwyczajnego, wybieranych przez Konwent. Niezwłocznie
    po Konwencie Sąd wybiera Prezesa Sądu spośród Sędziów Zwyczajnych.
66. Posiedzenie Sądu zwołuje Prezes Sądu Naczelnego co najmniej raz na
    kwartał – chyba, że nie ma żadnej sprawy do rozpatrzenia.
67. Na posiedzeniach Sądu orzekają Sędziowie Zwyczajni. Jeżeli któryś z
    Sędziów nie może wziąć udziału w posiedzeniu, to zastępują ich
    kolejno Sędziowie Nadzwyczajni.
68. Jeżeli na stanowisku któregokolwiek Sędziego powstanie vacat, na to
    miejsce wchodzi automatycznie Sędzia kolejny rangą, a pozostali
    awansują o jedno miejsce.
69. Sąd Naczelny ma prawo zawieszać w pełnieniu funkcji członków Władz
    każdego szczebla poza członkami Straży i Centralnej Komisji
    Rewizyjnej za odmowę udostępnienia dokumentów Kongresu Nowej Prawicy
    i materiałów związanych z prowadzonymi sprawami.
70. Sąd Naczelny ma obowiązek:

    a. rozstrzygać zagadnienia zgodności Regulaminów ze Statutem oraz
       działań poszczególnych członków i Władz Kongresu Nowej Prawicy ze
       Statutem, Programem i Regulaminami;
    b. opracować wzorcowy Regulamin dla Oddziałów i Regionów;
    c. po każdym Konwencie – lub w razie powstania vacatu – mianować
       bezzwłocznie jednego członka Centralnej Komisji Rewizyjnej.

71. Sędziowie Sądu wybierani są na czas nieokreślony. Odwołać Sędziego
    może wyłącznie Konwentykl większością 4/5 głosów lub Konwent
    większością 2/3 głosów, ale tylko na wniosek Konwentyklu.

ROZDZIAŁ XI – RADA SYGNATARIUSZÓW
~~~~~~~~~~~~~~~~~~~~~~~~~~~~~~~~~

72. Rada Sygnatariuszów wybierana jest przez Konwentykl spośród
    członków-sygnatariuszów, przy czym każdy członek Rady Sygnatariuszów
    jest wybierany w osobnym głosowaniu.
73. Niezwłocznie po wyborze Rada Sygnatariuszów wybiera ze swego grona
    Przewodniczącego.
74. Rada Sygnatariuszów w okresie między Konwentyklami działa w imieniu
    Konwentyklu, ocenia sytuację polityczną i wydaje niewiążące
    zalecenie oraz wykonuje inne wymienione w tym Statucie zadania za
    wyjątkiem wyboru Władz.

ROZDZIAŁ XII – REGIONY, ODDZIAŁY, KOŁA I SEKCJE
~~~~~~~~~~~~~~~~~~~~~~~~~~~~~~~~~~~~~~~~~~~~~~~

75. Podstawowym ogniwem pracy w partii Kongresu Nowej Prawicy jest
    Oddział, tworzony na terenie powiatu, kilku powiatów lub okręgu
    wyborczego do Sejmu RP uchwałą Zarządu Regionu. Oddział liczy co
    najmniej pięciu członków. Zarząd Oddziału reprezentuje Kongres Nowej
    Prawicy na obszarze działania Oddziału i sprawuje kontrolę nad
    Kołami. Zarząd Oddziału ustala kandydatów zgłaszanych i popieranych
    przez Kongres Nowej Prawicy w wyborach do rad gmin, rad powiatów, a
    także na wójta gminy albo burmistrza, oraz zawiera koalicje
    wyborcze.
76. Oddziały prowadzą własną gospodarkę finansową w zakresie pobierania
    składek, przyjmowania darowizn i zapisów oraz rozliczeń gotówkowych.
    Podpisywać umowy i zaciągać zobowiązania finansowe Oddział może
    jedynie na podstawie pisemnego upoważnienia przez Skarbnika Kongresu
    Nowej Prawicy na zasadach i do wysokości przez niego określonej.
77. Koła są pomocniczymi ogniwami działalności partyjnej. Koła tworzone
    są decyzją Zarządu Oddziału. Mogą obejmować obszar jednej lub kilku
    gmin, albo dzielnic miasta. Koło musi liczyć co najmniej 3 członków.
    W nowo tworzonych Kołach w razie braku czynnych praw wyborczych
    członków Koła mianowania dokonuje Prezes Oddziału.
78. Prezes Oddziału może mianować przedstawiciela (reprezentanta)
    Oddziału w konkretnej miejscowości lub gminie na terenie Oddziału. W
    miejscowościach lub gminach objętych działalnością terytorialnego
    Koła Oddziału przedstawicielem może być mianowany jedynie Prezes
    Koła. Przedstawiciel Oddziału może być upoważniony przez Prezesa
    Oddziału do przyjmowania deklaracji członkowskiej i pobierania
    składek od osób zapisujących się do partii. Wraz z tym upoważnieniem
    Prezes Oddziału musi określić sposób przekazywania deklaracji i
    pobranych składek.

    W razie braku istniejącego Oddziału obejmującego daną miejscowość
    lub gminę, takie mianowanie i upoważnienie może dokonać Prezes
    Regionu. Prezes Regionu może również (w razie braku istniejącego
    Oddziału) upoważnić jednego z przedstawicieli do zwołania Konwentu
    założycielskiego Oddziału.

79. Regiony Kongresu Nowej Prawicy działają na terenie jednego lub kilku
    województw. Władze Regionów reprezentują Kongres Nowej Prawicy na
    terenie województw. Regiony są powoływane i rozwiązywane uchwałą
    Rady Głównej.
80. Władzami Regionu są: Konwent Regionu, Prezes Regionu, Zarząd Regionu
    i Regionalna Komisja Rewizyjna.
81. Konwent Regionu zwoływany jest nie rzadziej niż raz na dwa lata
    przez Prezesa Regionu. Uprawnieni do udziału w nim są wszyscy
    członkowie KNP z danego Regionu. Ponadto na wniosek Regionalnej
    Komisji Rewizyjnej lub 1/5 członków zwyczajnych Regionu, Prezes
    zwołuje Konwent Regionu w terminie 6 tygodni.
82. Konwent Regionu wybiera członków Regionalnej Komisji Rewizyjnej,
    podejmuje uchwały w sprawach lokalnych i udziela absolutorium
    Prezesowi Regionu.
83. Zarząd Regionu składa się z Prezesa Regionu, mianowanego i
    odwoływanego przez Prezesa Kongresu Nowej Prawicy oraz członków w
    tym: Wiceprezesów, Sekretarza i Skarbnika mianowanych przez Prezesa
    Regionu.
84. W ciągu 3 miesięcy od mianowania Prezes Regionu zwołuje Konwent
    Regionu, który podejmuje uchwałę w przedmiocie votum zaufania dla
    mianowanego Prezesa Regionu.
85. Jeśli Prezes Regionu nie zwoła Konwentu Regionu w trybie określonym
    w punkcie 78 lub nie uzyska votum zaufania albo absolutorium, Prezes
    Kongresu Nowej Prawicy bezzwłocznie odwoła go ze stanowiska i nie
    może powołać go na to stanowisko przez 2 lata.
86. Nazwy Oddziałów i Kół odpowiadają w miarę możności nazwom powiatu
    lub gminy w sposób nie budzący wątpliwości co do umocowania tych
    Władz. Nazwy Regionów wskazują w sposób jednoznaczny obszar, na
    którym działa Region.
87. Na wniosek Zarządu Regionu lub Regionalnej Komisji Rewizyjnej
    Konwentykl może rozwiązać Oddział lub zawiesić jego Władze.
88. W przypadku rozwiązania Oddziału Zarząd Regionu musi niezwłocznie
    wskazać przyporządkowania Kół i członków innym Oddziałom.
89. W przypadku zawieszenia Władz Oddziału Zarząd Regionu niezwłocznie
    zwołuje Konwent Oddziału.
90. W przypadku rozwiązania Oddziału lub jego Władz Zarząd Regionu ma
    prawo udzielić ustępującym członkom Władz absolutorium. Po
    stwierdzeniu przez Regionalną Komisję Rewizyjną nieprawidłowości w
    działalności finansowej Oddziału – a szczególnie w razie
    stwierdzenia nadużyć finansowych, naruszenia postanowień Statutu KNP
    lub Regulaminu Oddziału dotyczących zasad działalności finansowej –
    członkowie Zarządu Oddziału odpowiadają osobiście za zobowiązania
    Oddziału.
91. Oddziały oraz Regiony mogą uchwalać własne składki. Sposób
    przekazywania składki centralnej na Kongres Nowej Prawicy określa
    Skarbnik Rady Głównej.
92. Postanowienia z tego rozdziału odnoszą się – z niezbędnymi zmianami
    – do Kół.
93. Członkowie o wspólnych zainteresowaniach działający w określonym
    środowisku lub chcący realizować określone zadania mogą łączyć się w
    Sekcje. Regulamin pracy Sekcji zatwierdza Sekretarz Oddziału,
    Sekretarz Regionu w przypadku Sekcji wojewódzkich lub Sekretarz Rady
    Głównej w przypadku Sekcji o zasięgu ogólnopolskim.
94. Członkowie Koła są członkami Oddziału, na terenie którego działa
    Koło. Członkowie Oddziału są jednocześnie członkami Regionu, na
    terenie którego działa Oddział.

ROZDZIAŁ XIII – POSTANOWIENIA KOŃCOWE
~~~~~~~~~~~~~~~~~~~~~~~~~~~~~~~~~~~~~

95. Godło i symbolikę Kongresu Nowej Prawicy ustali Konwentykl.
96. Decyzję o rozwiązaniu Kongresu Nowej Prawicy, zawieszeniu
    działalności lub połączeniu z inną partią podejmuje Konwent
    większością 2/3 głosów na wniosek Konwentyklu, lub samorzutnie
    większością 4/5 głosów.
97. W przypadku rozwiązania Kongresu Nowej Prawicy lub zawieszenia
    działalności opiekę nad Jego majątkiem sprawuje mianowany przez
    Konwentykl Tymczasowy Komisarz.
98. W przypadku rozwiązania Kongresu Nowej Prawicy poszczególne
    nieruchomości przejdą na własność najbliższego terytorialnie
    Uniwersytetu, zaś wszelkie dokumenty na własność Archiwum Akt Nowych
    w Warszawie. Zasoby pieniężne w gotówce i zobowiązaniach staną się
    własnością Polskiego Czerwonego Krzyża.
99. Prezes Kongresu Nowej Prawicy ma prawo ustanawiania Odznaki
    Honorowej dla darczyńców i osób szczególnie zasłużonych dla
    propagowania idei.
